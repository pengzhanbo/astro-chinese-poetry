{
  "title": "朱子家训",
  "author": "朱柏廬",
  "abstract": [
    "《朱子家訓》又名《朱子治家格言》、《朱柏廬治家格言》，是以家庭道德為主的啟蒙教材。《朱子家訓》僅524字，精闢地闡明了修身治家之道，是一篇家教名著。其中，許多內容繼承了中國傳統文化的優秀特點，比如尊敬師長，勤儉持家，鄰里和睦等，在今天仍然有現實意義。"
  ],
  "traditional": {
    "title": "朱子家訓",
    "paragraphs": [
      "黎明即起，灑掃庭除，要內外整潔；",
      "既昏便息，關鎖門戶，必親自檢點。",
      "一粥一飯，當思來處不易；",
      "半絲半縷，恆念物力維艱。",
      "宜未雨而綢繆，毋臨渴而掘井。",
      "自奉必須儉約，宴客切勿流連。",
      "器具質而潔，瓦缶勝金玉；",
      "飲食約而精，園蔬愈珍饈。",
      "勿營華屋，勿謀良田。",
      "三姑六婆，實淫盜之媒；",
      "婢美妾嬌，非閨房之福。",
      "僮僕勿用俊美，妻妾切忌艷裝。",
      "祖宗雖遠，祭祀不可不誠；",
      "子孫雖愚，經書不可不讀。",
      "居身務期質樸，教子要有義方。",
      "勿貪意外之財，勿飲過量之酒。",
      "與肩挑貿易，毋佔便宜；",
      "見貧苦親鄰，須加溫卹。",
      "刻薄成家，理無久享；",
      "倫常乖舛，立見消亡。",
      "兄弟叔侄，需分多潤寡；",
      "長幼內外，宜法肅辭嚴。",
      "聽婦言乖骨肉，豈是丈夫？",
      "重資財薄父母，不成人子。",
      "嫁女擇佳婿，毋索重聘；",
      "娶媳求淑女，勿計厚奩。",
      "見富貴而生諂容者最可恥；",
      "遇貧窮而作驕態者賤莫甚。",
      "居家戒爭訟，訟則終兇；",
      "處世戒多言，言多必失。",
      "勿恃勢力而凌逼孤寡，毋貪口腹而恣殺生禽。",
      "乖僻自是，悔誤必多；",
      "頹惰自甘，家道難成。",
      "狎昵惡少，久必受其累；",
      "屈志老成，急則可相依。",
      "輕聽發言，安知非人之譖訴，當忍耐三思；",
      "因事相爭，焉知非我之不是，需平心暗想。",
      "施惠無念，受恩莫忘。",
      "凡事當留餘地，得意不宜再往。",
      "人有喜慶，不可生嫉妒心；",
      "人有禍患，不可生喜幸心。",
      "善欲人見，不是真善；",
      "惡恐人知，便是大惡。",
      "見色而起淫心，報在妻女；",
      "匿怨而用暗箭，禍延子孫。",
      "家門和順，雖饔飧不繼，亦有餘歡；",
      "國課早完，即囊橐無餘，自得至樂。",
      "讀書志在聖賢，非徒科第；",
      "為官心存君國，豈計身家？",
      "守分安命，順時聽天。",
      "為人若此，庶乎近焉。"
    ]
  },
  "simplified": {
    "title": "朱子家训",
    "paragraphs": [
      "黎明即起，洒扫庭除，要内外整洁；",
      "既昏便息，关锁门户，必亲自检点。",
      "一粥一饭，当思来处不易；",
      "半丝半缕，恆念物力维艰。",
      "宜未雨而绸缪，毋临渴而掘井。",
      "自奉必须俭约，宴客切勿流连。",
      "器具质而洁，瓦缶胜金玉；",
      "饮食约而精，园蔬愈珍馐。",
      "勿营华屋，勿谋良田。",
      "叁姑六婆，实淫盗之媒；",
      "婢美妾娇，非闺房之福。",
      "僮僕勿用俊美，妻妾切忌艳装。",
      "祖宗虽远，祭祀不可不诚；",
      "子孙虽愚，经书不可不读。",
      "居身务期质朴，教子要有义方。",
      "勿贪意外之财，勿饮过量之酒。",
      "与肩挑贸易，毋佔便宜；",
      "见贫苦亲邻，须加温卹。",
      "刻薄成家，理无久享；",
      "伦常乖舛，立见消亡。",
      "兄弟叔侄，需分多润寡；",
      "长幼内外，宜法肃辞严。",
      "听妇言乖骨肉，岂是丈夫？",
      "重资财薄父母，不成人子。",
      "嫁女择佳婿，毋索重聘；",
      "娶媳求淑女，勿计厚奁。",
      "见富贵而生谄容者最可耻；",
      "遇贫穷而作骄态者贱莫甚。",
      "居家戒争讼，讼则终兇；",
      "处世戒多言，言多必失。",
      "勿恃势力而凌逼孤寡，毋贪口腹而恣杀生禽。",
      "乖僻自是，悔误必多；",
      "颓惰自甘，家道难成。",
      "狎昵恶少，久必受其累；",
      "屈志老成，急则可相依。",
      "轻听发言，安知非人之谮诉，当忍耐叁思；",
      "因事相争，焉知非我之不是，需平心暗想。",
      "施惠无念，受恩莫忘。",
      "凡事当留馀地，得意不宜再往。",
      "人有喜庆，不可生嫉妒心；",
      "人有祸患，不可生喜幸心。",
      "善欲人见，不是真善；",
      "恶恐人知，便是大恶。",
      "见色而起淫心，报在妻女；",
      "匿怨而用暗箭，祸延子孙。",
      "家门和顺，虽饔飧不继，亦有馀欢；",
      "国课早完，即囊橐无馀，自得至乐。",
      "读书志在圣贤，非徒科第；",
      "为官心存君国，岂计身家？",
      "守分安命，顺时听天。",
      "为人若此，庶乎近焉。"
    ]
  },
  "translation": []
}
